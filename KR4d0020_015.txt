# -*- mode: mandoku-view; -*-
#+TITLE: 元憲集
#+DATE: 2015-08-24 23:50:27.697299
#+PROPERTY: ID KR4d0020
#+PROPERTY: BASEEDITION WYG    
#+PROPERTY: JUAN 卷十五
<pb:KR4d0020_WYG_015-1a>¶
欽定四庫全書¶
　元憲集巻十五¶
　　　　　　　　　　　　宋　宋庠　撰¶
　七言絶句¶
　　和晏尚書宣徳門侍宴觀燈¶
梵樓佛火千輪出漢畤神光百道來為報金吾休禁夜¶
太平簫鼓宴鈞臺¶
　　讀史二首¶
<pb:KR4d0020_WYG_015-1b>¶
孝武威靈動百蠻將軍辛苦到闐顔儒生未必無長䇿¶
枉使匈奴害狄山¶
賈傅感傷論表餌董生推本對春秋蹶張抵几能為相¶
誰序儒家冠九流¶
　　觀文丁右丞求賜茶因奉短詩二章¶
金門髙隠宰官身盡把功名付客塵慧露真腴内消熱¶
可煩霞脚一瓶春¶
龍銜縹質尊王貢月滿春規記焙名此味賞音知有意¶
<pb:KR4d0020_WYG_015-2a>¶
不將甘醴作交情¶
　　和寄花詩¶
省訪春叢𧰟最殊寄來猶識錦霞舒名園自寶仙葩種¶
可是全因勿翦餘¶
　　謝答吳侍郎惠茶二絶句¶
貢焙僧巖各有名手封竒品更丁寜衰翁劇飲雖無分¶
且喜雲腴伴獨醒¶
一匳真茗慰鈴齋更伴仙卿逸藻來夜啜暁吟俱絶品¶
<pb:KR4d0020_WYG_015-2b>¶
心源何處著塵埃¶
　　次韻和運使王宻學新葺西亭移花之作¶
高齋新境㫁纖塵曲圃芳畦豫記春今日且資移樹法¶
明年應作看花人¶
　　和中丞晏尚書木芙蓉金菊追憶譙郡舊花¶
綘𧰟由來拒早霜金英自欲應重陽主人昔意兼新意¶
併為寒葩兩種香¶
　　今日棊軒風爽天休可紆歩無以簿領為解兼戲¶
<pb:KR4d0020_WYG_015-3a>¶
　　成短章¶
不肯歸休本俗才癡兒了事太悠哉勸君抽取文符手¶
且就涼軒鬭茗來¶
　　詠史¶
袁禇才名自古稀可嗟髙節晩相違遲行便足為丞相¶
枉受黄羅乳母衣¶
　　道出襄城遇大風于野¶
此路前聞七聖迷風霾終日暗天涯心如揺斾頭如葆¶
<pb:KR4d0020_WYG_015-3b>¶
郤羡枯桑了不知¶
　　春晩殘花滿地¶
晼晩干花巳自稀狂風猶欲挫芳菲王昌近在牆東住¶
可惜殘紅取次飛¶
　　因覧子京西州詩藁感知音之難遇偶成短章¶
小集曽因善叙傳(子京出麾小集甚為元獻晏/公所重叙以冠篇行于世)西州餘¶
藻復盈編中郎久已成枯骨争柰柯亭十六椽¶
　　天街馬上遇雪¶
<pb:KR4d0020_WYG_015-4a>¶
章街十里瑞霙飛有客蓬山寓直歸雙履未穿乗&KR0833;叚¶
比量東郭是輕肥¶
　　七夕三日¶
一夕歡娛鳯帳秋暁天歸駕待瓊輈銀潢便是東西水¶
不獨人間有御溝¶
紫宙風輕斂夕霏露華應濕六銖衣鵲橋貪問經年恨¶
不覺蛛絲減舊機¶
漢家猗殿敞雲屏青雀西來底有情席上殘桃猶可種¶
<pb:KR4d0020_WYG_015-4b>¶
劉郎争柰不長生¶
　　夜聞牛歌¶
蕭蕭墟落暮雲寒壊曲薪歌浹野歡何處飯牛歸路逺¶
一聲辛苦愬漫漫¶
　　和梵才寄林逋處士¶
白首江湖傳散人天&KR0758;解盡有天真漢家不惜青蒲費¶
終為枚生一裹輪¶
　　龍興題額(傳云唐明皇/御書八分)¶
<pb:KR4d0020_WYG_015-5a>¶
八法神毫煥寶題至今鸞鵲欲驚飛臨空莫遣流塵晦¶
幸有仙人拂石衣¶
　　聞子京拜掃後周視田廬因問有可為歸計者二¶
　　首¶
韓邑西南上故原春林㡬處駐行軒何妨豫卜歸休地¶
從古三公亦灌園¶
耕疇喬木許西偏嵩潁相望似有緣更問具茨南復北¶
那邉堪作種芝田¶
<pb:KR4d0020_WYG_015-5b>¶
　　西齋雜詠¶
粉籜烟膏秀可餐森森庭際鬭檀欒誰教節目生皮外¶
郤解虛心保嵗寒¶
　　早謁¶
匹馬中衢類㫁蓬疎星殘月共寒空漢家未給千門鑰¶
弛鐙牆隂避憲驄¶
　　詠槐¶
萬物迎春兔目開亭亭圓影覆莓苔孤根信得全身地¶
<pb:KR4d0020_WYG_015-6a>¶
可待山中養不材¶
　　噪雀¶
楚雀乗春翐翐飛蒜頭椒目禀生微風前莫學驚鷗散¶
堂上人無海客機¶
　　晩庭噪雀¶
空庭殘雨伴風休芳樹隂隂晩雀畱無限好枝堪斂翼¶
不知何事更啁啾¶
　　登汝州等慈閣二絶句¶
<pb:KR4d0020_WYG_015-6b>¶
像閣岧嶢出翠隂有人憑檻看嵩岑方&KR0129;更語閩天舊¶
且取歸心付佛心¶
檻外風烟洛汝通賔簮禪毳此相從主人解選登臨地¶
數片秋天六六峯¶
　　泛舟新湖晩歸呈坐客¶
繚繞西隄接暮雲半天殘日尚留賓歸橈直渡無多怖¶
縱有風波不陷人¶
　　受詔論次令文踰月綱條未舉¶
<pb:KR4d0020_WYG_015-7a>¶
漢家甲令議蠲煩曺札沈迷擁晝軒城旦干條紛未舉¶
始知黄老得名言¶
　　書樓¶
䡾䡾雕甍傍九衢藻扃無復蘂圅書徘徊尚有飛軒月¶
不把孤光照碧疏¶
　　次韻和吳侍郎東城泛舟¶
放溜輕舠掠晩沙時時波底碎秋霞清隂十里堪乗興¶
疑到江東安道家¶
<pb:KR4d0020_WYG_015-7b>¶
　　新嵗雪霽到西湖作三首¶
新年城曲坐溪臺密霰初収晩凍開無限禽聲兼栁意¶
欲催春色過湖來¶
水華烟態壓回汀客至無情亦有情芳草不須縁短夢¶
一番新緑滿塘生¶
閒拂苔磯弄釣輪幽懐先賞潩灘春沙鷗似未知余意¶
驚舞時時錯避人¶
　　暮歸舟中¶
<pb:KR4d0020_WYG_015-8a>¶
一水縈紆蕩夕霏樵風上下燕㕘差斜陽無限滄洲景¶
可惜山隂興盡歸¶
　　早渡洺水見流澌盡解春意感人馬上偶成戲詠¶
　　二首¶
春色東來不待招烟光已過洛陽橋如何解盡人間凍¶
鬢畔霜華轉不消¶
洛浦氷消潤韈塵野禽何處不呼春栁梢弄色花條軟¶
已似遥嗤白首人¶
<pb:KR4d0020_WYG_015-8b>¶
　　次韻和張太𫝊寄集賢相公¶
一世䕫龍集盛期公槐邦棟聳喬枝更將出處均天分¶
荀鳯莊鵬各有池¶
　　立春¶
曽見青旂上苑回瑞幡仙萼翦刀催(立春日朝簮皆/賜幡勝于上閣)朝¶
來獨曝茅檐日且暖蓬心一寸灰¶
　　庭樹¶
巖曲孤根為底來婆娑生意畫雲開霜繁露重樛枝落¶
<pb:KR4d0020_WYG_015-9a>¶
借問于今材不材¶
　　潛溪晩歸二首¶
詰曲山柯冒石梯聼泉尋竹到招提憑䦨未徧催歸馭¶
可惜溪西更有溪(西溪廬溪二僧舍相去/數里日晩遂不及往)¶
刹刹尋僧駐蓋頻已聞歸騎趣城闉巖雲散不溪泉咽¶
野色幽聲共怨人¶
　　和晏尚書宴歸馬上醉題¶
寶闕凌雲晏罷初紛紛歸騎徧春衢燈光月影留清玩¶
<pb:KR4d0020_WYG_015-9b>¶
不覺車前甚寵呼¶
　　聞蛙有感¶
燕池昔有金丸戲蟈氏今無牡菊烟暗水羣鳴聊借問¶
為官何似為私年¶
　　雨夜逹旦為蛙所聒¶
萬數鳴蛙暑雨天此聲何必問憎憐周公忍事腸三斗¶
寄怒猶燒牡菊烟¶
　　僦廬僻逺因畜鳴雞為入謁之候嵗乆馴狎其信¶
<pb:KR4d0020_WYG_015-10a>¶
　　如一因成短詠¶
唳鶴啼烏隔斗城喈喈辛苦報朝纓僦廬不識端門漏¶
長媿東牕第一聲¶
　　小園四首¶
小園烟草接鄰家桑柘隂隂一徑斜卧讀陶詩未終巻¶
又乗微雨去鋤𤓰¶
厯盡危機歇盡狂殘年惟有付耕桑麥秋天氣朝朝變¶
蠶月人家處處忙¶
<pb:KR4d0020_WYG_015-10b>¶
村南村北鵓鳩聲刺水新秧漫漫平行徧天涯千萬里¶
郤從鄰父學春耕¶
少年壮氣吞强敵晩覺丘樊樂事多駿馬寶刀俱一夢¶
夕陽閒和飯牛歌¶
　　夙興¶
夢驚單枕拂霜毛月影初低燭影髙枝上萬禽猶寂寂¶
寒雞何事獨三號¶
　　和㕘政丁侍郎洛下新置小園寄畱臺張郎中詩¶
<pb:KR4d0020_WYG_015-11a>¶
　　三首¶
勤勤髙意念林丘新買溪園洛水頭千載聖賢方契㑹¶
恐君難作赤松游¶
芝廛松塢富煙霞更接西臺御史家借問賢人何日聚¶
定知郎宿映台華¶
十畆名園隔世塵山嵇風義暗相親只應嵗晩凌霜操¶
併託松篁待主人¶
　　睡足(河陽事簡卯/後方離枕)¶
<pb:KR4d0020_WYG_015-11b>¶
府廨寥寥似野廬晏眠猶厭閣鈴呼不知雲夢澤南日¶
(杜牧為黄州日有詩云平/生睡足處雲夢澤南州)得似富平津北無¶
　　晩登信美亭¶
磴道盤紆薄晩雲天邉疑見斗方春(此亭正/望京闕)清風萬里¶
知何意吹盡華纓漠漠塵¶
　　照虛亭¶
洛渠西北暮煙來碧瓦朱軒壓水開岸曲便容刳木艇¶
階脣仍作釣魚臺¶
<pb:KR4d0020_WYG_015-12a>¶
　　廢園¶
金谷蒼茫舊里存年年芳草怨王孫㳺人慎莫尋荒徑¶
霜露霑衣似淚㾗¶
　　過紫嵩菴¶
新結禪菴當小齋見山何必上髙臺嵩巖更似知音賞¶
雨罷先供翠色來¶
　　和謝酒¶
臘腳春槽細澑香一杯何幸得君嘗十年離恨無銷處¶
<pb:KR4d0020_WYG_015-12b>¶
且付山公酩酊郷¶
　　汴渠春望漕舟數十里¶
虎眼春波溢宕溝萬艘銜尾餉中州控淮引海無窮利¶
枉是淊滔本濁流¶
　　屈原¶
蜜勺瓊漿薦羽巵脩門工祝儼相依蛾眉雜遝無窮樂¶
澤上迷魂底不歸¶
司命湘君各有情九歌愁苦薦新聲如何不救沈江禍¶
<pb:KR4d0020_WYG_015-13a>¶
枉解堂中許目成¶
　　雜感¶
從古忠賢困佞邪區區塵册費長嗟䜛人肉味知何似¶
豺虎剛嫌汙齒牙¶
枉尺由來賤直尋巧機愁殺漢川隂莫將三四為朝暮¶
虚攪羣狙喜怒心¶
　　詠竹¶
嵇阮生平憶共游此君髙節最凌秋兒童少作并門騎¶
<pb:KR4d0020_WYG_015-13b>¶
千畝留封渭水侯¶
　　冐雨出省示同舍¶
簇雲絲雨共淒迷紅日應銜苑樹西陌上絳塗深幾許¶
羸驂無錦可障泥¶
　　黄孝恭失官多作歌詩極于哀麗¶
秃翁無版出無軒清藻千章愬舊寃可惜騷人能設問¶
皇天終不答根源¶
　　宿齋太一宫即事五首¶
<pb:KR4d0020_WYG_015-14a>¶
仙樓觚闕槩雲霓奕奕威靈擁太禧海内兵銷無伐國¶
牡荆閒偃漢宫旗¶
蹇産通天百尺臺嵗祠三一羽旗開臥聞野雉宫前雊¶
應有神光壇上來¶
宫垣寶勢壓靈鼇&KR0772;窱齋房宿幕髙倦枕不知秋已至¶
商音半夜入雲璈¶
琅蔬瓊屑奉齋場薜席時飄鵲炷香永晝不開賔榻語¶
併儲真氣助龜膓¶
<pb:KR4d0020_WYG_015-14b>¶
碧篠珍叢北戸隂時時天籟著風琴體中癡黠何須判¶
一夜甘為洛客吟¶
　　遇雨放朝余至掖門方審戲呈同舍¶
詔恩蠲謁静朝扉掀淖都街獨未知同舍恣成莊蝶夢¶
可憐臣朔忍朝飢¶
　　過都造朝入見之日䝉恩㢟登賜坐感天荷徳退¶
　　而成篇¶
出守西南又許田白頭何幸再朝天升階子細瞻堯日¶
<pb:KR4d0020_WYG_015-15a>¶
不似侏儒夢竈年¶
　　周道士本簮裳世家齠年便慕真教今為廬江黄¶
　　冠與余有中表之好千里見訪惻其孤立因告别¶
　　也為小詩以勞其志¶
親見烏衣竹馬年如何便學草樓仙長安名利非真趣¶
好趁春膏種玉田¶
　　小疾請告¶
晝枕髙舂體不勤客來猶復著綸巾冒榮初牒無三最¶
<pb:KR4d0020_WYG_015-15b>¶
寜是朝家予告人¶
　　祭春偶作呈通判職方¶
闗外春來亦可憐平明簫鼓濁河邉殿門恩澤催幡勝¶
(朝廷故事立春日賜近臣銀鏤金塗幡/勝于上閣各有差珥冠謝恩上殿奏事)不預朝簮整八¶
年¶
　　晏公䘮過州北哭罷成篇二首¶
昔迎留守蕭丞相(癸巳秋公自長/安代余守洛)今哭談經戴侍中(公/乆)¶
(留經筵以/備顧問)一代高情無覓處落花殘日九原風¶
<pb:KR4d0020_WYG_015-16a>¶
故郡迎䘮匝野悲(公嘗鎮/許昌)桞車丹旐共逶迆泉塗自古¶
無春色可惜森森瓊樹枝¶
　帖子詞(附/)¶
　　皇帝閣端午帖子詞¶
吹律蕤賔動乗離玉燭明薦盤荆俗黍頒餌漢祠羮¶
寶軫流薫唱仙壺永瑞曦欲知人厲息天報艾生遲¶
寶典靈辰舊皇居瑞應偏冰紈能避暑絲縷解延年¶
宫中命縷千絲合階下祥蓂五莢芳漢殿桃枝先作印¶
<pb:KR4d0020_WYG_015-16b>¶
楚人蘭葉續為湯¶
天闗郤暑金為狄帝坐禳氛斗轉樞不似人間傳節物¶
嵗時嘗作辟兵符¶
蘂宫瓊構切昭回五月嘉辰萬夀杯舜殿薫風琴裏散¶
漢閨明月扇中來¶
　　皇后閣端午帖子詞¶
魏井開氷潔齊宫獻服新宫門無暑氣猶許艾為人¶
朱索連葷種仙繒篆秘符誰知萬靈貺先日擁椒塗¶
<pb:KR4d0020_WYG_015-17a>¶
鮮雲瑞旭樓前暁寶艾芳椒殿裏香五數已知随地永¶
九重更自配天長¶
楚筒結糭金盤麗班箑裁紈玉字輕琥枕透蚊光不滅¶
瑶箱乳燕羽初成¶
篆桃刻印神圖術采藥和丹寳笈功欲驗嘉辰蠲毒處¶
輕炎不入廣寒宫¶
　　夫人閣端午帖子詞¶
令月辰標午皇居物效祥仙蒲九節長宫樹萬年芳¶
<pb:KR4d0020_WYG_015-17b>¶
越簟輕裁玉齊紈巧縷冰宫中雖命節何處有炎蒸¶
漢家宫掖與天連桃印金刀瑞氣鮮朱夏雖稱五之日¶
皇圖自樂萬斯年¶
金徒漏永烏猶渇寶扇風徐雉欲飛借問人間傳綵縷¶
何如石上拂仙衣¶
　¶
　¶
　元憲集巻十五¶
